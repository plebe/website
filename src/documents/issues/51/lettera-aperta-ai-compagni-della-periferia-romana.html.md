---
title: "Lettera aperta ai compagni della periferia romana"
layout: "article"
issue: 51
order: 2
---

Questo non è un articolo. Un pezzo di cronaca, un report, un’elegia disperata. O un isolato appello, da sistemare nella cassapanc di movimento assieme agli altri duecento appelli di un movimento d’appelli. È un brandello de core, come diceva Manfredi. E, come diceva Whitman, chi tocca questo, tocca un uomo. Lo lasciamo alla marea. Lo sputiamo nel vento. Lo conserviamo nell’eco. Senza nulla a pretendere.

Parla di Roma. Del 12 aprile scorso. Ma non parla ai romani. Parla a noialtri. Popoli italici dispersi e irretiti dalla colonizzazione. Ai Sanniti, agli Etruschi, agli Osci d’ogni dove, dalle mani sporche d’occupazioni a scopo sociale o abitativo, di presidi alle fabbriche, di banchetti in centro, di manifestazioni alla zona pedonale, di aule di tribunale e tornei di calcio popolare nelle periferie abbandonate. A noialtri. All’attimo esatto in cui dalla Capitale giunge la roboante voce dell’appello alla mobilitazione nazionale. All’assedio di questo o di quel Palazzo. Alla sudditanza del dubbio che ci assale in quel preciso istante.

Compagni! 
Siamo un divenire. E lo sappiamo. Anche i più giovani tra noi portano la memoria di quel che è stato. Genova è lì, dietro l’angolo, a ricordarci che dagli sbagli – a volte – non si può tornare indietro. Noi ricordiamo. Le dinamiche che portarono alla privatizzazione del movimento da parte di quelli che chiamavano all’assalto delle zone rosse e ora si candidano alle Europee. Ricordiamo. Il nostro sangue reale sulle loro cariche finte. Plasma ed Ectoplasmi lontani, figli di un tempo chiuso. Apparentemente. Invece, da un anno a questa parte, modificati nei nomi e nelle sigle, ma identici nei meccanismi di agitazione e di controllo, è di nuovo con questo modello che battiamo il grugno. Sebbene a distanza. Lo sappiamo tutti! Inutile anche solo far finta di non aver compreso.

Capiamoci tra noi, quindi. 
Ché di scelte non ne abbiamo poi tante. O decidiamo, consapevoli di ciò che siamo, di guardarci negli occhi, di riscoprirci tessuto e nervi del movimento, di prendere voce, di partecipare. O molliamo definitivamente la piazza e la presa. Nel primo caso, la nostra parola – prima ancora che i nostri corpi in modalità scudi umani – dovrà contare. Roma è la quinta scenografica d’ogni manifestazione nazionale. E tutte le strade, come da proverbio, confluiscono lì. Sulle dozzine d’assemblee preparatorie cittadine dalle quali siamo esclusi. Perché Roma è una scenografia magniloquente, ma anche una città, una metropoli, e respira col petto metallico delle proprie esclusive esigenze. Ma il cane non può mordersi la coda all’infinito. Al di là delle mere incombenze organizzative, arrivare con la piattaforma dei gesti concordati già approvata, è frustrante e riduttivo. Declassa le nostre pratiche e la nostra dignità di compagni. Ci conferisce un ruolo da comprimari tollerati, che fanno numero come gli immigrati ma che, alla fin fine, come gli immigrati, non contano un cazzo. È questo, possiamo dirlo, il motivo per cui in tanti – da Nord a Sud – fanno spallucce e disertano. Perché la piazza come coacervo verminoso delle scariche elettriche che attraversano gli equilibri di una città a noi estranea, non ci appartiene. Partecipare significa contare. E non finire triturati negli imbuti in salita che qualcun altro ha scelto per noi. Per malafede, per errore tattico o per finire in tv. In una camera di sicurezza, in ospedale piantonati o, peggio ancora, in cella. Senza il calore dei compagni o del legal team. Abbandonati alla nostra avventatezza, al nostro avventurismo provinciale, a saldare i conti del nostro giorno d’escursione nel cuore dell’Impero. Capirete anche voi, compagni della Capitale, che accollarsi un viaggio con simili prospettive, nel nome di una partita che veleggia sopra le nostre teste come un brutto aquilone, non rientra più nel libero arbitrio. Nella scelta d’esserci. E noialtri, compagni non romani, dovremo capire, a stretto giro di posta, se davvero ne valga la pena. Perché così non va bene per niente. I nostri compagni sono preziosi. Uno per uno, tutti. E non abbiamo più intenzione di blandirli come animali al macello. Non caliamo su Roma come le truppe di un Ostrogoto qualsiasi. Ma con la piena legittimità di chi lotta quotidianamente, sugli stessi terreni. A Foggia come ad Asti, a Milano come a Roma. E se a Roma c’è qualcuno disposto ad ascoltarci, bene. Altrimenti: chiudiamo la pratica, escludiamo l’Urbe dalla visuale. E che le manifestazioni nazionali si riducano a quello che già sono, in nuce. Confronto interno tra romani. Stracciamo gli appelli. Consapevoli di quel senso di già vissuto che ci attanaglia. Col timore di rivivere quel che è già accaduto. Perché Genova è lì, dietro l’angolo. E continua a non insegnarci un bel niente.   