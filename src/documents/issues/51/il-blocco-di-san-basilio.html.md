---
title: "Il blocco di San Basilio"
subtitle: "Cronaca di una giornata annunciata"
layout: "article"
issue: 51
order: 1
---

Porta Pia è blindata. Si accede al luogo del concentramento al passo di uno alla volta,  sotto gli sguardi annoiati di celerini attempati e panciuti. Le camionette blindano gli accessi e per un attimo temporeggiamo. A ben guardarci, non è che passiamo inosservati. Maglie dai colori improbabili a parte, abbiamo tutto ciò che ci occorre e nemmeno troppo nascosto. Ma sti cazzi. Tentiamo l’intentabile. Riuscendoci. Passiamo inosservati sotto lo sguardo annoiato dei celerini attempati, panciuti e ora anche un po’ sudaticci per il sole che a sprazzi si fa vedere.  Il corteo parte lento. Ripercorre contromano le vie familiari del 19 ottobre. L’aria non sembra tesa. Almeno non ancora. Incrocio lo sguardo di Simo. Non serve parlarci. Questa giornata non ci convince. E i dubbi sono quelli di sempre. La gestione dalla piazza, le parole d’ordine e gli appelli lanciati nelle settimane precedenti sono cantilene già note. Strascichi di quella fallimentare eredità che, dopo il 2001, abbiamo imparato a guardare con sospetto. E non basta tingere di blu le tute per dimenticare Genova. Assediamo i palazzi dell’austerity. Assedio. Dichiarazioni di guerra, di attacco al cuore del sistema. Ancora, un’altra volta. La memoria è un ingranaggio collettivo. Che a quanto pare va oliato. Uno sguardo intorno per capire chi c’è,  il rumore familiare dell’elicottero è un tarlo nella testa a sottofondo del  sottofondo delle eliche su di noi. Piazza Barberini. L’aria non sembra tesa.  Almeno non ancora. Più avanti si ride su che diranno i vegani e gli animalisti, un lancio di arance e feti di pulcini mai nati si immolano e colpiscono i palazzi del potere! Un palazzo, in realtà. Quello del Ministero dell’Economia. Questa volta lasciato scoperto dai blindati che ci seguono fedeli alle spalle. Natura morta contemporanea. È ciò che pronti si accalcano a fotografare i vari reporter ai lati del corteo. La risposta arriva immediata, tagliente e goliardica. Tra i sorrisi di molti, un manifestante, come fosse sul podio olimpionico, agita una bottiglia di Peroni da 66 cl. battezzando free lance e  giornalisti. Si alza quasi all’unisono un “oooh!” liberatorio. Un coro a mezza bocca qua e là, un paio di bottigliette d’acqua che volano.  GIOR-NA-LI-STA-PRI-MO-NE-MI-CO! Noi si ride soddisfatti, delle loro pose da fotografi sulla prima linea del fronte,  loro si dileguano e frignano. L’aria non sembra tesa.  Almeno non ancora. 

...
Piazza Barberini
...


Ci siamo. Quasi. L’aria non sembra tesa. Ma sappiamo dove sbocca la strada che percorriamo in discesa. Piazza Barberini. Qui, ora, in quel punto preciso dell’Urbe, ad attendere ciò che immaginavamo. La tensione ora si che si fa sentire. È arrivato il momento. Compatti e perfettamente schierati  per lasciar defluire il corteo che su a via Veneto, sappiamo tenterà l’attacco. Simbolico. Nel deserto di una città asserragliata, blindata. Spettrale. Con il sole ormai alto. Genova. E qui la cronaca è superflua e  lascia il passo alle tante e troppe immagini che già ieri intasavano la rete. Rabbia, tensione, caos.  E tanti, troppi punti interrogativi. Chi ieri c’era sa come sono andate le cose. Chi non c’era ma ha l’occhio allenato, lo sa ugualmente. È inimmaginabile pensare di dichiarare guerra e non reggere una carica, oltretutto scegliendo consapevolmente di lasciargliela fare in discesa. Qui i dubbi prendono forma. Si materializzano nella foto della scia di k-way blu che fa il giro della rete. Nelle facce spaesate di migranti peruviani con carrozzini al seguito. Nelle perdenti e pietose mani alzate sotto l’impalcatura del palazzo all’angolo di Via del Tritone. A chiedere di essere risparmiati dal colpo del manganello. Attenzione, sia chiaro, non si tratta di elevare a unica soluzione lo scontro di piazza, o esaltare un machismo lontano dalle nostre pratiche quotidiane, fatte di lotte nei territori, sui cantieri, nelle scuole. Non è questo. Ma la volontà e la responsabilità di quanto accaduto in piazza a qualcuno tocca prendersela. Almeno a sto giro. Il 12 Aprile abbiamo assistito ad un suicidio politico da tutti i punti di vista. Il varco che si era aperto a san Giovanni, la volontà di uscire e superare collettivamente, in piazza, il fardello di Genova ‘01, la spinta a ripartire e farsi soggetto attivo nelle lotte, per riprenderci tutto ciò che ci hanno tolto e che ci spetta. A ribadire che noi, a dispetto del silenzio mediatico e della miopia di una parte del movimento romano e romanocentrico, ci siamo sempre stati. Nelle occupazioni in Puglia, nelle lotte dei lavoratori della logistica, nei presidi dei cantieri contro le grandi opere dello Stato, nei benefit tirati su per i compagni inguaiati. Militanza. Partecipazione. Supporto. Riappropriazione. Disseminato il campo seminata la rabbia. Si diceva. Ecco cosa c’era in prospettiva dopo il 15 Ottobre. Ecco come eravamo riusciti a superare il G8 del 2001. Rimettendoci in gioco tutti. 

...
Piazza Barberini
...

Riesco finalmente a superare il varco di massa umana ammassata sotto il palazzo di via del Tritone. Mi guardo in giro. Un attimo. Lo sguardo si ferma su un ragazzo e una ragazza per terra,  circondati da stivali gommati e neri. Gelo. Ma non ci penso su troppo. Corro incontro alla scena. Perché è vero che nella vita bisogna imparare dalle esperienze precedenti, ma è pure vero che indietro non si lascia nessuno. Figuriamoci dei compagni. Un attimo, meno di un secondo. Il braccio è stretto in una morsa. Cazzo! È successo di nuovo! Ma questa volta si può tentare. Si deve. La forza di sopravvivenza o più probabilmente l’adrenalina ancora in circolo – come a farsi metaforicamente acido lattico nelle braccia legate attorno ad altre braccia, poco prima, a farsi cordone. L’ultimo a restare in una piazza ormai deserta e densa di fumo – mi salva. L’adrenalina mi salva. Scatto in avanti. Via! Salto un carretto dei bibitari, che davvero basta! Sento spingermi. Uno sguardo davanti ai miei piedi. Vetri rotti, qualche bottiglia di birra ancora sana, ghiaccio. Bibitari di merda! Salto. Ci riesco. Via libera. Parkur militante. Ritrovo un pezzo dei miei. Avanziamo veloci. Dobbiamo eclissarci. E pure velocemente. Dietro di noi è il panico. Svoltiamo. Via del Traforo è li. Ammassati all’ingresso del sottopasso c’è una parte del corteo scampata e scappata dopo le cariche. Rabbia. Ma niente panico. Un giro di ricognizione. Siamo tutti. Alcuni sono riusciti  già ad arrivare dall’altra parte del traforo, ci aspettano fuori che “Non sai che mi è successo. Merda! Poi ti racconto.” Sollievo. Respiro di sollievo. Liberi dalle zavorre ci incamminiamo dall’altra parte della città. Rabbia. Ma ci siamo tutti. Le voci iniziano a correre più veloci dei twitter, come a far dispetto a chi con lo smartphone in mano non trova campo per condividere le foto di quello che sta succedendo. Un abbraccio veloce. Il primo dei racconti ancora concitati. Il rischio che ha corso e la rabbia ancora negli occhi di chi mi sta raccontando la sua esibizione di parkur militante. Rabbia. Ma noi ci siamo tutti. I fermati a quanto pare sono 10, presi subito dopo la prima carica su in via Veneto, e tanti feriti. Almeno a sto giro qualcuno dovrà prendersi le proprie responsabilità. A caldo l’analisi è ancora in divenire. Altre voci aggiungono di un tale che ha perso la mano nello scoppio di un petardo. Nervosismo che sale. Ma è successo tutto poco fa. È ancora presto per un analisi lucida. O almeno non abbiamo ancora la lucidità per ragionare seriamente dei dubbi che avevamo. Ma non siamo nati ieri. A sto giro le responsabilità qualcuno dovrà pur prendersele. Uno sguardo veloce agli ashtag, uno scambio di battute con i soliti tuoi simili. Qualche risata per smorzare la tensione e rimandare a dopo i commenti. Per dare la possibilità ai pensieri di mettere un ordine e fare il punto della giornata. Perché il pensiero è lì che batte. Torniamo a Porta Pia. Come a dire: “ Ok, ragazzi. Questa era una prova. Non ci siamo per niente”. Porta Pia appare annoiata. Non la gente, intendo proprio  la piazza. Un attimo di pausa. Gli occupanti bivaccano, con le loro orde di ragazzini e carrozzini al seguito. I bibitari ci provano ancora a vendere da bere, qualcuno cede e compra. Ma il pensiero è lì che batte. Martella. Noi forse non riusciamo ancora a realizzare ciò che ci è successo. Ma non siamo nati ieri e ciò che è accaduto in piazza lo sappiamo bene. Lo sapevamo bene. Era annunciato. La gestione di una piazza, la gestione di un intero corteo a chiamata nazionale, che avrebbe dovuto portare in strada le rivendicazioni politiche e sociali di quella parte che nonostante tutto c’è, che è classe sociale attiva e protagonista delle lotte,  si è trasformata in una sfilata grottesca, dal lancio delle arance alla sua escalation di via Veneto, del movimento romano per le occupazioni. Oltretutto con all’attivo fermi che prevedibilmente hanno portato agli arresti di quattro compagni. Ora non è più solo rabbia. I capannelli resistono, le parole si sprecano, arrivano le prime critiche. La colpa è del cordone che non ha tenuto giù in piazza del Tritone. Non scherziamo, che non è giornata. Chi c’era sa. E a vedere i  video che girano su internet le critiche prendono vita nei fotogrammi. Ma ora è importante capire chi e dove è stato preso. Non si sa ancora dove siano i fermati. Ma da questa piazza è meglio andar via. Un giro a San Lorenzo per prendere altre informazioni, rimanendo in contatto con i soliti pochi che si occupano del supporto legale. Una cosa è certa.  Non è più tempo di sfilate e attacchi simbolici. E a dire il vero non lo è mai stato. La rabbia un po’ alla volta lascia spazio ad analisi che iniziano a farsi precise. Il pensiero è lì a battere in testa. L’assenza di chi il 12 a scelto di restare nei propri territori continuando con orgoglio e testardaggine nei percorsi di lotta, di riappropriazione degli spazi e dei diritti, si è fatta sentire. L’incapacità di guardare oltre le mura romane, anche. La rabbia resta e monta. Ancor di più quando sai che oggi in quattro sono rinchiusi dietro le sbarre di Regina Coeli. Con l’amaro in bocca sai che anche questa volta ti toccherà fare benefit e presidi in solidarietà. Ci mancherebbe, i fratelli non si lasciano soli. Mai. Complici e solidali. Sempre. Ma guardiamoci negli occhi. Quante forze ancora devono andare sprecate per il vezzo di quei pochi che vogliono darsi una ripulita politica? Che pretendono di poter incidere sulle rivendicazioni di tutti e porsi come unico interlocutore con la controparte? Il coro sicuramente evocativo del “si parte e si torna tutti insieme…”  è un concetto che lascia poco spazio alle interpretazioni dei singoli. E questa volta la parola data, lo slogan scandito per le vie del centro, è rimasto li. Nell’aria. 
