---
title: "Una fantastica sciabolata"
subtitle: "Genesi di un'occupazione"
layout: "article"
picture: 'solidali-e-complici.jpg'
issue: 51
order: 0
---

Quindici teste in una stanza, nel primo pomeriggio di un giorno di maggio. Lo immaginavamo diverso, il percorso. Pensavamo ad un’azione eclatante. Ad urne aperte, durante il rito delle comunali. Per scuotere dalle fondamenta l’amministrazione morente e il suo silenzio/diniego. Poi abbiamo deciso di ripiegare. C’è una struttura, in fondo a via Ammiraglio Da Zara. Una palestra, riconvertita ad uffici della Regione Puglia. Desolatamente vuota dal 2011. Ci guardiamo in faccia. Non ce la faremo mai, ma l’inattività inaridisce. E noialtri, escluse le azioni dimostrative, siamo fermi da troppo. Rischiamo di anchilosare il movimento. Partiamo. A piedi. Nome in codice dell’operazione: “Sciabolata nell’acqua”. Resistere un’ora, due. E poi dieci minuti in più. Fare clamore, dimostrarci vivi. Ribadire il concetto di quel che siamo. E dei motivi per cui lottiamo. E ripiegare. Verso un altro obiettivo. Dentro. Polvere e odore di muffa. Ma la struttura regge. È un edificio solido. E fino a tre anni fa, ancora perfettamente funzionante. Striscione al primo piano. Ma nessun sogno ad occhi aperti. Nessun volo pindarico. Si tratta di resistere il più possibile. Poche storie aggiuntive.Questo nulla non ci annullerà. L’avevamo detto, scritto. Sui muri. Persino su questo muro. Quando non immaginavamo di avvicinarci così tanto. Quasi ad evocarne gli spettri. Un mese e mezzo d’occupazione. Quasi due. Volati, neanche il tempo di rendersene conto. Le cose fatte, certo. La sommatoria dell’impegno, l’algebra di un dono chiamato militanza. Una palestra popolare dedicata a Claudio. Una biblioteca popolare dedicata a Daniele. E poi il corridoio con i laboratori, il bunker. Le serate, i concerti, gli scazzi. Ne abbiamo da raccontare. Di già. Abbiamo visto le comunità degli antipodi convivere e marciare nella stessa direzione; abbiamo sentito un verso di Stefano Benni dalla balconata scrivere il primo capoverso di una storia sempre meno precaria. E i cantastorie, e i bambini, e la torta con la crostata. E la puzza di benzina, il ronzio del generatore, il giallo accecante del faretto sul piastrellato dell’atrio. La polvere, le scope, i detersivi, i materassini. La musica, i calcinacci, le regole, le proposte. In quattro lettere puntate. CSOA. Ovvero: il tentativo di forgiare un modo differente di stare al mondo. Di incidere, di partecipare, di lottare. Dal primo giorno, ci si attrezza: nascono progetti, si portano libri e vecchi scaffali. E minuto dopo minuto s’insinua, devastante, la consapevolezza che nulla ci è precluso. Che davvero, dal basso, possiamo riprenderci ciò che è nostro.Un corridoio e una membrana di cartongesso ci separano dalla piscina. Sì, perché questo edificio – esempio del razionalismo italiano dedicato al culto dell’esercizio fisico – era la sommatoria di due ambienti imprescindibili: una palestra e una piscina. Nella seconda – dove non siamo – nel settembre del 1994 campeggiava una scritta in solidarietà agli arrestati di Milano. Ai compagni che, dopo aver messo in fuga gli sbirri negli ultimi, clamorosi scontri di piazza del Leonka, avevano subito la ritorsione poliziesca. La piscina, allora, si scriveva con la “h”. Ed era il centro sociale di questa città. Elementi in kilt, con creste altissime, popolavano quello stanzone di invasività controculturale, di un antagonismo epidermico, assai simile all’insofferenza, all’inadeguatezza, all’incompatibilità. Entriamo. E scavalchiamo la soglia del passato. Della storia. Al muro ci sono ancora i manifesti. Concerti, soprattutto. Di quelli che sconvolgevano la quiete della provincia e davano da parlare. Furgoni Volkswagen post-hippie carichi di punk svedesi o tedeschi. Come una scossa tellurica sul cuore di cemento della città. Manifesti neri e bianchi, affissi alle colonne a testimonianza della fretta e della violenza dello sgombero. Dell’urgenza paventata dalla controparte di tornare in possesso di quelle quattro mura per farne un dormitorio per studenti universitari. O una mensa. Effigi inconsapevoli ed involontarie dell’ottusità del potere. Venti anni di abbandono. E rovine ovunque. Le macerie di un’esperienza che ha svezzato generazioni di sovversivi, reali o potenziali. O potenzialmente reali. Sul muro una frase, vermiglia: “Odio la rassegnazione”. Trasposizione. Il salto al contrario. Fuori, attraverso l’uscio sul cartongesso e il corridoio reso opaco dall’usura implacabile del tempo. Sul ballatoio del “nostro” centro sociale uno striscione. Nero su bianco, a caratteri cubitali: “Odio la rassegnazione”. Un omaggio. Un testimone. La storia ricomincia. O forse non s’è mai arrestata.Eppure, di acqua ne è passata sotto i ponti. Gli inossidabili ultra-quarantenni, che sono pronti a fasciarsi nuovamente la testa nel nuovo impegno sociale, sono i primi a riconoscerlo. Un’orbita di fuoco: affinità e divergenze. Eh, già. Perché stiamo riedificando. Ma questo posto, questo luogo di ombre in movimento, è una fucina di rielaborazione. Vent’anni fa, inutile negarlo, il centro sociale era rifugio, riparo, per qualcuno finanche scappatoia. Da una realtà ostile e disprezzata. Da un contesto soffocante. Non c’era, in quei ragazzi figli degli anni del riflusso, della morte del grande sogno del cambiamento, la volontà, la predisposizione d’animo, per riannodare i fili della socialità, della lotta di popolo, straziati dalla mannaia della repressione. Era una guerra a bassa intensità, strisciante, quella tra il nucleo dei ribelli sopravvissuti e la gran massa dei conformi, dei dormienti, dei complici. Il centro sociale era la fortezza. L’ultima Alamo della modernità. E l’assedio non aveva solo la faccia dell’uomo in divisa o dei suoi padroni in giacca e cravatta. Era l’intero consorzio umano ad ostacolare la realizzazione di sogni e bisogni. La chiusura, l’arroccamento, erano modi per liberarsi dai lacci dell’ordinario, dell’ovvio, della vita preconfezionata. Le campagne contro la delega erano esplicite, arrivavano dritte sul setto nasale. Come un affondo carico di risentimento e fastidio. Venti anni fa, però, l’aria era ancora pregna dell’odore di ciò che era svanito da un nulla. Il protagonismo operaio, le grandi campagne culturali, l’idea di un mondo diverso, più giusto. Rovine anch’esse. E nessuno a potersi chiamare fuori. Per noi, la trafila è stata differente. Undici anni di militanza di strada, con un basso a fare da trampolino di lancio verso un intrico di vie, un quartiere, la propaggine di città al rione del mercato. Il nostro osservatorio speciale. *Our house in the middle of the street*. In questo tempo abbiamo ricalibrato l’approccio. Ci siamo domandati cosa significasse, per noi, fare politica in un microcosmo di assenze. Senza i grandi partiti di massa a farci ombra, a schiacciare le istanze; senza i sindacati, senza le sedi e le sezioni, senza uno straccio di tensione ideale. Ci siamo rimodellati. Autonomi e anarchici degli anni Duemila. Fuori tempo massimo, probabilmente. Eppure, presenti. Ci siamo fatti forza e calore. Abbiamo attraversato un deserto disseminato di luoghi comuni e pregiudizi, affrontato di petto la società dei furbi e dei diffidenti. Scardinato corazze. Ora, la nostra esperienza è altrove. A creare le basi per un dialogo. A ipotizzare assemblee sul reddito e sale da ballo per anziani. Con nonchalance. A rompere l’accerchiamento di un cliché. Quello che vuole i centri sociali come templi dell’isolamento per giovani alienati. Pantheon di disagio e disagiati. Drogati e sfaccendati. Il mondo è fuori dai nostri ghetti, per quanto confortevoli e riccamente arredati. E non abbiamo voglia di sfuggire alle responsabilità che, da soli e senza pressioni, ci siamo assunti. Oggi abbiamo una nuova casa per cui spenderci. Una casa fatta di complessità da gestire come di scalinate razionaliste da ripassare con lo straccio. Di conflitti da sanare e di conflitti da generare. Mai, in alcun modo, la nostra nuova casa diventerà il nostro rifugio, il nostro alibi.

